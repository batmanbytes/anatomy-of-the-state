---
title: Πως το Κράτη σχετίζονται μεταξύ τους
author: Murray Rothbard
date: 2025-07-19
category: Jekyll
layout: post
---

Αφού η επιφάνεια της Γης είναι διαιρεμένη σε επικράτειες διαφορετικών Κρατών, οι διακρατικές σχέσεις πρέπει αναγκαστικά να απορροφούν μεγάλο μέρος του χρόνου και της ενέργειας κάθε Κράτους.

Η φυσική τάση κάθε Κράτους είναι να επεκτείνει την εξουσία του, και εξωτερικά αυτή η επέκταση λαμβάνει χώρα κυρίως μέσω της κατάκτησης εδαφών.
Εκτός αν ένα έδαφος είναι χωρίς Κράτος ή ακατοίκητο, κάθε τέτοια επέκταση συνεπάγεται αναπόφευκτη σύγκρουση συμφερόντων ανάμεσα σε δύο ομάδες κρατούντων.

Μόνο ένα σύνολο εξουσιαστών μπορεί να έχει το μονοπώλιο της βίας σε μια δεδομένη γεωγραφική περιοχή σε κάθε χρονική στιγμή·
η πλήρης κυριαρχία του Κράτους Χ σε μια περιοχή προϋποθέτει την εκδίωξη του Κράτους Ψ.

Έτσι, παρότι ο πόλεμος είναι επικίνδυνος, θα αποτελεί μόνιμη ροπή των Κρατών, με διαλείμματα ειρήνης, εναλλασσόμενες συμμαχίες και συνασπισμούς συμφερόντων.

Είδαμε ότι η εσωτερική προσπάθεια περιορισμού του Κράτους, από τον 17ο έως τον 19ο αιώνα, πήρε την πιο ώριμη μορφή της στον συνταγματισμό.
Η εξωτερική της αντίστοιχη μορφή στις διεθνείς σχέσεις ήταν η ανάπτυξη του λεγόμενου «διεθνούς δικαίου», ιδιαίτερα όσον αφορά τους «νόμους του πολέμου» και τα «δικαιώματα των ουδέτερων».

Τμήματα του διεθνούς δικαίου ξεκίνησαν ως καθαρά ιδιωτικά, προκύπτοντας από την ανάγκη εμπόρων και συναλλασσόμενων σε διάφορες χώρες να προστατεύουν την περιουσία τους και να επιλύουν διαφορές.

Παραδείγματα αυτής της αρχικής ιδιωτικής προέλευσης είναι:

- το ναυτικό δίκαιο (admiralty law)
- το δίκαιο των εμπόρων (law merchant)

Ακόμα και οι κανόνες που θεσπίστηκαν από κυβερνήσεις δεν επιβλήθηκαν από κάποιο διεθνές υπερ-Κράτος· αναδύθηκαν εθελοντικά, από την ανάγκη οργάνωσης.

Ο σκοπός των «νόμων του πολέμου» ήταν να περιοριστεί η καταστροφή που προκαλούσε ο πόλεμος μόνο στα κρατικά όργανα, έτσι ώστε να προστατευτεί ο άμαχος πληθυσμός από τη σφαγή και τη λεηλασία.

Ο σκοπός της ανάπτυξης των δικαιωμάτων των ουδετέρων ήταν να διαφυλαχθεί το διεθνές ιδιωτικό εμπόριο, ακόμη και με «εχθρικά» κράτη, από κατασχέσεις και παρεμβάσεις εκ μέρους των εμπολέμων.

Ο υπέρτατος στόχος, λοιπόν, ήταν ο περιορισμός της έκτασης κάθε πολέμου – και, ειδικότερα, η μείωση των συνεπειών του για τους ιδιώτες των ουδέτερων κρατών, αλλά και των εμπολέμων.

Ο νομικός F.J.P. Veale περιγράφει με γοητευτικό τρόπο αυτήν την μορφή «πολιτισμένου πολέμου», όπως πρόσκαιρα άνθισε στην Ιταλία του 15ου αιώνα:

> «Οι πλούσιοι αστοί και έμποροι της μεσαιωνικής Ιταλίας ήταν πολύ απασχολημένοι με το να βγάζουν χρήματα και να απολαμβάνουν τη ζωή για να υποστούν οι ίδιοι τις ταλαιπωρίες και τους κινδύνους του πολέμου.
>
> Έτσι, καθιέρωσαν την πρακτική να προσλαμβάνουν μισθοφόρους για να πολεμούν εκ μέρους τους και, όντας οικονομικοί και πρακτικοί άνθρωποι, τους απέλυαν αμέσως μόλις δεν τους χρειάζονταν πια.
> 
> Οι πόλεμοι, λοιπόν, διεξάγονταν από στρατούς που προσλαμβάνονταν για κάθε εκστρατεία…
> 
> Για πρώτη φορά, το να είσαι στρατιώτης έγινε ένα λογικό και συγκριτικά ακίνδυνο επάγγελμα.
> 
> Οι στρατηγοί της εποχής εκείνης ελίσσονταν μεταξύ τους, συχνά με αξιοθαύμαστη δεξιότητα, αλλά όταν κάποιος αποκτούσε το πλεονέκτημα, ο αντίπαλος συνήθως είτε υποχωρούσε είτε παραδινόταν.
> 
> Ήταν κοινά αποδεκτός κανόνας ότι μια πόλη μπορούσε να λεηλατηθεί μόνο αν πρόβαλλε αντίσταση· αλλιώς, η ασυλία της μπορούσε πάντοτε να εξαγοραστεί με λύτρα.
> 
> Ως φυσικό επακόλουθο, καμία πόλη δεν αντιστεκόταν – καθώς ήταν προφανές ότι μια κυβέρνηση τόσο αδύναμη ώστε να μην μπορεί να υπερασπιστεί τους πολίτες της, είχε χάσει το δικαίωμα της υπακοής τους.
> 
> Οι πολίτες δεν είχαν σχεδόν τίποτα να φοβηθούν από τους κινδύνους του πολέμου, που αφορούσαν μόνο τους επαγγελματίες στρατιώτες.»

Η σχεδόν απόλυτη διάκριση ανάμεσα στον ιδιώτη πολίτη και τους πολέμους του Κράτους στην Ευρώπη του 18ου αιώνα αναδεικνύεται έντονα από τον ιστορικό John U. Nef:

> «Ακόμα και η ταχυδρομική επικοινωνία δεν κατάφερε να περιοριστεί αποτελεσματικά για πολύ κατά τη διάρκεια των πολέμων.
> 
> Επιστολές κυκλοφορούσαν ελεύθερα, χωρίς λογοκρισία, με μια ελευθερία που εκπλήσσει το μυαλό του ανθρώπου του 20ού αιώνα.
> 
> Οι υπήκοοι δύο εμπολέμων εθνών συνομιλούσαν αν συναντιόντουσαν, και όταν δεν μπορούσαν να συναντηθούν, αντάλλασσαν επιστολές – όχι ως εχθροί, αλλά ως φίλοι.
> 
> Η σύγχρονη ιδέα ότι οι πολίτες ενός εχθρικού έθνους είναι μερικώς υπεύθυνοι για τις πολεμικές πράξεις των ηγετών τους σχεδόν δεν υπήρχε.
> 
> Ούτε οι εμπολέμοι ηγεμόνες είχαν κάποια σταθερή πρόθεση να διακόψουν την επικοινωνία των υπηκόων τους με υπηκόους του εχθρού.
> 
> Οι παλιές ανακριτικές πρακτικές κατασκοπείας σχετικές με τη θρησκευτική λατρεία και πίστη ήταν σε υποχώρηση, και καμία ανάλογη “ιερά εξέταση” σχετικά με πολιτική ή οικονομική επικοινωνία δεν φαινόταν στον ορίζοντα.
> 
> Τα διαβατήρια δημιουργήθηκαν αρχικά για να εξασφαλίζουν ασφαλή διέλευση σε καιρό πολέμου.
> 
> Κατά το μεγαλύτερο μέρος του 18ου αιώνα, δεν περνούσε καν από το μυαλό των Ευρωπαίων να εγκαταλείψουν τα ταξίδια τους σε μια ξένη χώρα με την οποία η πατρίδα τους βρισκόταν σε πόλεμο.

Καθώς το εμπόριο γινόταν όλο και πιο ευρέως αναγνωρισμένο ως ωφέλιμο και για τα δύο μέρη, οι πόλεμοι του 18ου αιώνα συνοδεύονταν συχνά από σημαντικού βαθμού “εμπόριο με τον εχθρό”.

Το πόσο μακριά έχουν φτάσει τα Κράτη στην υπέρβαση των κανόνων του “πολιτισμένου πολέμου” στον 20ό και 21ο αιώνα δεν χρειάζεται ιδιαίτερη ανάλυση εδώ.
Στην σύγχρονη εποχή του “ολοκληρωτικού πολέμου”, συνδυασμένη με τεχνολογία ολοκληρωτικής καταστροφής, η ίδια η ιδέα του να περιοριστεί ο πόλεμος μόνο στον κρατικό μηχανισμό φαίνεται πια παρωχημένη – ίσως ακόμα και πιο ξεπερασμένη από το ίδιο το αρχικό Σύνταγμα των Ηνωμένων Πολιτειών.

Όταν τα Κράτη δεν βρίσκονται σε πόλεμο, χρειάζονται συχνά συμφωνίες για να περιοριστούν οι προστριβές.
Μία δογματική αντίληψη που έχει αποκτήσει αξιοπερίεργη αποδοχή είναι η λεγόμενη «ιερότητα των συνθηκών».

Η έννοια αυτή αντιμετωπίζεται ως το ισοδύναμο της «ιερότητας των συμβολαίων» στις ιδιωτικές συναλλαγές.

Όμως στην πραγματικότητα, μια συνθήκη και ένα αυθεντικό ιδιωτικό συμβόλαιο δεν έχουν τίποτα κοινό.

Ένα συμβόλαιο μεταβιβάζει με συγκεκριμένο και ορισμένο τρόπο τίτλους ιδιοκτησίας σε ιδιωτικά περιουσιακά στοιχεία.
Αντιθέτως, μια κυβέρνηση δεν “κατέχει” την επικράτειά της με τον τρόπο που ένας ιδιώτης κατέχει περιουσία·
συνεπώς, οποιαδήποτε συμφωνία υπογράφει δεν μεταβιβάζει τίτλους ιδιοκτησίας.

Για παράδειγμα:

Αν ο κύριος Τζόουνς πουλήσει ή δωρίσει το κτήμα του στον κύριο Σμιθ, ο απόγονος του Τζόουνς δεν έχει καμία νόμιμη αξίωση πάνω στην περιουσία του Σμιθ.
Ο τίτλος ιδιοκτησίας έχει ήδη μεταβιβαστεί.
Το συμβόλαιο του παλαιού Τζόουνς δεσμεύει αυτόματα τον νεότερο Τζόουνς, ακριβώς επειδή ο πρώτος έπαψε να είναι κύριος του περιουσιακού στοιχείου. Ο κληρονόμος μπορεί να αξιώσει μόνο ό,τι του κληροδοτήθηκε· και κανείς δεν μπορεί να κληροδοτήσει κάτι που δεν του ανήκει.

Όμως, αν μια μέρα η κυβέρνηση της Ρουριτανίας εξαναγκαστεί ή χρηματιστεί από την κυβέρνηση της Βαλδαβίας να παραιτηθεί από ένα μέρος της επικράτειάς της, είναι παράλογο να ισχυρίζεται κανείς ότι οι μελλοντικές κυβερνήσεις ή οι λαοί των δύο χωρών είναι για πάντα δεσμευμένοι από τη συγκεκριμένη συνθήκη, λόγω της “ιερότητάς” της.

Ούτε ο λαός, ούτε η γη της βορειοδυτικής Ρουριτανίας ανήκουν ιδιοκτησιακά σε κάποια από τις δύο κυβερνήσεις.

Κατά συνέπεια, καμία κυβέρνηση δεν μπορεί, με το “νεκρό χέρι του παρελθόντος”, να δεσμεύσει μια μελλοντική κυβέρνηση μέσω συνθήκης.

Μια επαναστατική κυβέρνηση που ανέτρεψε τον βασιλιά της Ρουριτανίας δεν μπορεί λογικά να θεωρηθεί υπόλογη για τις πράξεις ή τα χρέη του βασιλιά.
Διότι μια κυβέρνηση δεν είναι “κληρονόμος” της προηγούμενης, όπως είναι ένα παιδί κληρονόμος της οικογενειακής περιουσίας.